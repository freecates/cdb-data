# Toc d’entrada a plaça

## 8 de juny de 1969

### Tot comença amb el pilar de 4

Terme municipal del Vendrell, a tocar de la carretera de Barcelona a Tarragona o de Tarragona a Barcelona, segons d’on es vingui. 8 de juny: acte d’inauguració de la primera fase del Monument als Castellers, obra de l’escultor Josep Cañas. Allà s’hi presenten 7 persones per fer un pilar i segellar l’acte fundacional dels Castellers de Barcelona. El pilar de 4 que hi planten marca l’inici de la colla, un inici tintat a parts iguals d’èpica i tossuderia, com una bona part del batec que sempre ha fet i fa anar l’activitat castellera. Tal qual: 7 castellers formaven la colla. Un nombre que bé mereix cantar-ne l’alineació: Nico Barquet, Josep Sala Mañé, Jaume Hill, Josep Torres, Manel Pallarès i els germans José Ricardo i Ángel Moreno. Però s’ha de dir tot: per engruixir la pinya van demanar ajuda al cap de colla de la Vella dels Xiquets de Valls, el Pep de la Llet, el qual s’hi va avenir després de fer-los fer abans una prova del pilar. Així doncs, els Castellers de Barcelona, més ben dit, un vilanoví, 3 vilafranquins i 3 barcelonins, enamorats dels castells, però sobretot amb immens entusiasme, il·lusió, tenacitat i fe, van posar fil a l’agulla a la quimera d’una colla castellera a Barcelona. A més dels barcelonins i de la Colla Vella, van actuar a la inauguració les colles Castellers de Vilafranca, Nens del Vendrell i Minyons de l’Arboç. 50 anys després, el 8 de juny de 2019, a la plaça de Sant Jaume i per tancar l’actuació de la diada del 50è aniversari de la colla, es va commemorar aquest pilar pujant-hi el mateix segon, en Nico Barquet. A banda i banda, les colles Vella dels Xiquets de Valls i Joves Xiquets de Valls.
